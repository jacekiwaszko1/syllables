



In finem, pro susceptione matutina. Psalmus David.

Deus, Deus meus, respice in me: quare me dereliquisti?
longe a salute mea verba delictorum meorum.

Deus meus, clamabo per diem, et non exaudies;
et nocte, et non ad insipientiam mihi.

Tu autem in sancto habitas, laus Israël.

In te speraverunt patres nostri;
speraverunt, et liberasti eos.

Ad te clamaverunt, et salvi facti sunt;
in te speraverunt, et non sunt confusi.

Ego autem sum vermis, et non homo;
opprobrium hominum, et abjectio plebis.

Omnes videntes me deriserunt me;
locuti sunt labiis, et moverunt caput.

Speravit in Domino, eripiat eum:
salvum faciat eum, quoniam vult eum.

Quoniam tu es qui extraxisti me de ventre,
spes mea ab uberibus matris meæ.

In te projectus sum ex utero;
de ventre matris meæ Deus meus es tu:

ne discesseris a me,
quoniam tribulatio proxima est,
quoniam non est qui adjuvet.

Circumdederunt me vituli multi;
tauri pingues obsederunt me.

Aperuerunt super me os suum,
sicut leo rapiens et rugiens.

Sicut aqua effusus sum,
et dispersa sunt omnia ossa mea:
factum est cor meum tamquam cera liquescens in medio ventris mei.

Aruit tamquam testa virtus mea,
et lingua mea adhæsit faucibus meis:
et in pulverem mortis deduxisti me.

Quoniam circumdederunt me canes multi;
concilium malignantium obsedit me.
Foderunt manus meas et pedes meos;

dinumeraverunt omnia ossa mea.
Ipsi vero consideraverunt et inspexerunt me.

Diviserunt sibi vestimenta mea,
et super vestem meam miserunt sortem.

Tu autem, Domine, ne elongaveris auxilium tuum a me;
ad defensionem meam conspice.

Erue a framea, Deus, animam meam,
et de manu canis unicam meam.

Salva me ex ore leonis,
et a cornibus unicornium humilitatem meam.

Narrabo nomen tuum fratribus meis;
in medio ecclesiæ laudabo te.

Qui timetis Dominum, laudate eum;
universum semen Jacob, glorificate eum.

Timeat eum omne semen Israël,
quoniam non sprevit, neque despexit deprecationem pauperis,
nec avertit faciem suam a me:
et cum clamarem ad eum, exaudivit me.

Apud te laus mea in ecclesia magna;
vota mea reddam in conspectu timentium eum.

Edent pauperes, et saturabuntur,
et laudabunt Dominum qui requirunt eum:
vivent corda eorum in sæculum sæculi.

Reminiscentur et convertentur ad Dominum universi fines terræ;
et adorabunt in conspectu ejus universæ familiæ gentium:

quoniam Domini est regnum,
et ipse dominabitur gentium.

Manducaverunt et adoraverunt omnes pingues terræ;
in conspectu ejus cadent omnes qui descendunt in terram.

Et anima mea illi vivet;
et semen meum serviet ipsi.

Annuntiabitur Domino generatio ventura;
et annuntiabunt cæli justitiam ejus
populo qui nascetur, quem fecit Dominus.
