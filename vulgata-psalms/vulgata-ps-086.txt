



Filiis Core. Psalmus cantici. Fundamenta ejus in montibus sanctis;

diligit Dominus portas Sion super omnia tabernacula Jacob.

Gloriosa dicta sunt de te, civitas Dei!

Memor ero Rahab et Babylonis, scientium me;
ecce alienigenæ, et Tyrus, et populus Æthiopum,
hi fuerunt illic.

Numquid Sion dicet: Homo et homo natus est in ea,
et ipse fundavit eam Altissimus?

Dominus narrabit in scripturis populorum et principum,
horum qui fuerunt in ea.

Sicut lætantium omnium
habitatio est in te.
