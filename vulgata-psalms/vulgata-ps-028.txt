



Psalmus David, in consummatione tabernaculi. Afferte Domino, filii Dei,
afferte Domino filios arietum.

Afferte Domino gloriam et honorem;
afferte Domino gloriam nomini ejus;
adorate Dominum in atrio sancto ejus.

Vox Domini super aquas;
Deus majestatis intonuit:
Dominus super aquas multas.

Vox Domini in virtute;
vox Domini in magnificentia.

Vox Domini confringentis cedros,
et confringet Dominus cedros Libani:

et comminuet eas, tamquam vitulum Libani,
et dilectus quemadmodum filius unicornium.

Vox Domini intercidentis flammam ignis;

vox Domini concutientis desertum:
et commovebit Dominus desertum Cades.

Vox Domini præparantis cervos:
et revelabit condensa,
et in templo ejus omnes dicent gloriam.

Dominus diluvium inhabitare facit,
et sedebit Dominus rex in æternum.

Dominus virtutem populo suo dabit;
Dominus benedicet populo suo in pace.
