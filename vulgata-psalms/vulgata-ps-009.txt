



In finem, pro occultis filii. Psalmus David.

Confitebor tibi, Domine, in toto corde meo;
narrabo omnia mirabilia tua.

Lætabor et exsultabo in te;
psallam nomini tuo, Altissime.

In convertendo inimicum meum retrorsum;
infirmabuntur, et peribunt a facie tua.

Quoniam fecisti judicium meum et causam meam;
sedisti super thronum, qui judicas justitiam.

Increpasti gentes, et periit impius:
nomen eorum delesti in æternum, et in sæculum sæculi.

Inimici defecerunt frameæ in finem,
et civitates eorum destruxisti.
Periit memoria eorum cum sonitu;

et Dominus in æternum permanet.
Paravit in judicio thronum suum,

et ipse judicabit orbem terræ in æquitate:
judicabit populos in justitia.

Et factus est Dominus refugium pauperi;
adjutor in opportunitatibus, in tribulatione.

Et sperent in te qui noverunt nomen tuum,
quoniam non dereliquisti quærentes te, Domine.

Psallite Domino qui habitat in Sion;
annuntiate inter gentes studia ejus:

quoniam requirens sanguinem eorum recordatus est;
non est oblitus clamorem pauperum.

Miserere mei, Domine:
vide humilitatem meam de inimicis meis,

qui exaltas me de portis mortis,
ut annuntiem omnes laudationes tuas in portis filiæ Sion:

exultabo in salutari tuo.
Infixæ sunt gentes in interitu quem fecerunt;
in laqueo isto quem absconderunt
comprehensus est pes eorum.

Cognoscetur Dominus judicia faciens;
in operibus manuum suarum comprehensus est peccator.

Convertantur peccatores in infernum,
omnes gentes quæ obliviscuntur Deum.

Quoniam non in finem oblivio erit pauperis;
patientia pauperum non peribit in finem.

Exsurge, Domine; non confortetur homo:
judicentur gentes in conspectu tuo.

Constitue, Domine, legislatorem super eos,
ut sciant gentes quoniam homines sunt.

Ut quid, Domine, recessisti longe;
despicis in opportunitatibus, in tribulatione?

Dum superbit impius, incenditur pauper:
comprehenduntur in consiliis quibus cogitant.

Quoniam laudatur peccator in desideriis animæ suæ,
et iniquus benedicitur.

Exacerbavit Dominum peccator:
secundum multitudinem iræ suæ, non quæret.

Non est Deus in conspectu ejus;
inquinatæ sunt viæ illius in omni tempore.
Auferuntur judicia tua a facie ejus;
omnium inimicorum suorum dominabitur.

Dixit enim in corde suo: Non movebor
a generatione in generationem, sine malo.

Cujus maledictione os plenum est, et amaritudine, et dolo;
sub lingua ejus labor et dolor.

Sedet in insidiis cum divitibus in occultis,
ut interficiat innocentem.

Oculi ejus in pauperem respiciunt;
insidiatur in abscondito, quasi leo in spelunca sua.
Insidiatur ut rapiat pauperem;
rapere pauperem dum attrahit eum.

In laqueo suo humiliabit eum;
inclinabit se, et cadet cum dominatus fuerit pauperum.

Dixit enim in corde suo: Oblitus est Deus;
avertit faciem suam, ne videat in finem.

Exsurge, Domine Deus, exaltetur manus tua;
ne obliviscaris pauperum.

Propter quid irritavit impius Deum?
dixit enim in corde suo: Non requiret.

Vides, quoniam tu laborem et dolorem consideras,
ut tradas eos in manus tuas.
Tibi derelictus est pauper;
orphano tu eris adjutor.

Contere brachium peccatoris et maligni;
quæretur peccatum illius, et non invenietur.

Dominus regnabit in æternum, et in sæculum sæculi;
peribitis, gentes, de terra illius.

Desiderium pauperum exaudivit Dominus;
præparationem cordis eorum audivit auris tua:

judicare pupillo et humili,
ut non apponat ultra magnificare se homo super terram.
