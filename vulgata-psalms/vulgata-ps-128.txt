



Canticum graduum. Sæpe expugnaverunt me a juventute mea,
dicat nunc Israël;

sæpe expugnaverunt me a juventute mea:
etenim non potuerunt mihi.

Supra dorsum meum fabricaverunt peccatores;
prolongaverunt iniquitatem suam.

Dominus justus
concidit cervices peccatorum.

Confundantur, et convertantur retrorsum
omnes qui oderunt Sion.

Fiant sicut fnum tectorum,
quod priusquam evellatur exaruit:

de quo non implevit manum suam qui metit,
et sinum suum qui manipulos colligit.

Et non dixerunt qui præteribant:
Benedictio Domini super vos.
Benediximus vobis in nomine Domini.
