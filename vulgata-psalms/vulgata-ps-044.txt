



In finem, pro iis qui commutabuntur. Filiis Core, ad intellectum. Canticum
pro dilecto.

Eructavit cor meum verbum bonum:
dico ego opera mea regi.
Lingua mea calamus scribæ
velociter scribentis.

Speciosus forma præ filiis hominum,
diffusa est gratia in labiis tuis:
propterea benedixit te Deus in æternum.

Accingere gladio tuo super femur tuum, potentissime.

Specie tua et pulchritudine tua
intende, prospere procede, et regna,
propter veritatem, et mansuetudinem, et justitiam;
et deducet te mirabiliter dextera tua.

Sagittæ tuæ acutæ:
populi sub te cadent,
in corda inimicorum regis.

Sedes tua, Deus, in sæculum sæculi;
virga directionis virga regni tui.

Dilexisti justitiam, et odisti iniquitatem;
propterea unxit te Deus, Deus tuus,
oleo lætitiæ, præ consortibus tuis.

Myrrha, et gutta, et casia a vestimentis tuis,
a domibus eburneis; ex quibus delectaverunt te

filiæ regum in honore tuo.
Astitit regina a dextris tuis
in vestitu deaurato, circumdata varietate.

Audi, filia, et vide, et inclina aurem tuam;
et obliviscere populum tuum, et domum patris tui.

Et concupiscet rex decorem tuum,
quoniam ipse est Dominus Deus tuus, et adorabunt eum.

Et filiæ Tyri in muneribus vultum tuum deprecabuntur;
omnes divites plebis.

Omnis gloria ejus filiæ regis ab intus,
in fimbriis aureis,

circumamicta varietatibus.
Adducentur regi virgines post eam;
proximæ ejus afferentur tibi.

Afferentur in lætitia et exsultatione;
adducentur in templum regis.

Pro patribus tuis nati sunt tibi filii;
constitues eos principes super omnem terram.

Memores erunt nominis tui in omni generatione et generationem:
propterea populi confitebuntur tibi in æternum, et in sæculum sæculi.
