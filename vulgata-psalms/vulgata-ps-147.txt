



Alleluja. Lauda, Jerusalem, Dominum;
lauda Deum tuum, Sion.

Quoniam confortavit seras portarum tuarum;
benedixit filiis tuis in te.

Qui posuit fines tuos pacem,
et adipe frumenti satiat te.

Qui emittit eloquium suum terræ:
velociter currit sermo ejus.

Qui dat nivem sicut lanam;
nebulam sicut cinerem spargit.

Mittit crystallum suam sicut buccellas:
ante faciem frigoris ejus quis sustinebit?

Emittet verbum suum, et liquefaciet ea;
flabit spiritus ejus, et fluent aquæ.

Qui annuntiat verbum suum Jacob,
justitias et judicia sua Israël.

Non fecit taliter omni nationi,
et judicia sua non manifestavit eis.
Alleluja.
